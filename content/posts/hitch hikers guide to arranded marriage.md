---
author: "sherukkaduva"
title: "hitch hickers guide to arranged marriage"
date: "2021-02-265"
description: "typical malayali arranged marriage "
categories: ["f"]
tags: ["kerala", "malayali" ,"malayalam", "story", "marriage", "arranged"]
hideMeta: false
searchHidden: false
ShowBreadCrumbs: true
--- 

വകയിലെ അമ്മാവനോ അമ്മായിയോ നമ്മടെ വീട്ടീ വരുമ്പഴോ വല്ല കല്യാണത്തിന് കാണുമ്പഴോ താടീം മുടിയുമൊക്കെ അലമ്പാക്കിയിട്ട് നിക്കണം. അപ്പൊ അവര് ചോദിക്കും മോനിപ്പോ പണിയൊന്നുമില്ലെന്ന്. ഉണ്ടെന്ന് പറഞ്ഞാ പറയും ഇനിയൊരു കല്യാണമൊക്കെ കഴിക്കണം, നോക്കി തുടങ്ങിയോ, അമ്മയ്ക്ക് പ്രായമായി വരുവല്ലെന്ന് എന്ന്. നമ്മടെ പ്രായത്തിന് ഇവര് പ്രത്യേകിച്ചൊരു വിലയൊന്നും നൽകുന്നില്ല .


അങ്ങനെ അവര് ചെന്ന് നമ്മടെ വീട്ടുകാരോട് അവരുടെ വകയിലെ കുഞ്ഞമ്മേടെ അനിയത്തീടെ മോളെ പറ്റി പറയും. നമ്മടെ വീട്ടുകാര് നമ്മളെ ആവുന്നത്ര വെറുപ്പിക്കും. അങ്ങനെ വെറുപ്പിച്ചു വെറുപ്പിച്ചു വെറുപ്പിന്റെ അങ്ങേത്തലയ്ക്കലെത്തുമ്പൊ നമ്മള് അളിയന്റെയൊ സുഹൃത്തുക്കളുടെ കൂടെയോ പെണ്ണിൻ്റെ വീട്ടി പോകാൻ സമ്മതിക്കും. കെട്ടാൻ മുട്ടി നിക്കുന്നവന്മാര് ചാടിക്കേറി ഓ യാഹ് എന്ന നിലപാടും എടുക്കും. പ്രണയബന്ധത്തിലകപ്പെട്ട ചിലവന്മാര് സമയമായിട്ടില്ലെന്ന് പറയും, ചിലര് പോയ് കണ്ടേക്കാം, കയ്യിലുള്ളതിനേക്കാ ടോപ്പാണ് കാണാൻ പോകുന്നതെങ്കിലോ എന്ന് കരുതി ഒരല്പം അസഹ്യത അഭിനയിക്കും.


ഞായറാഴ്ച്ച ആണ് കേരളത്തിലെ 95% പെണ്ണിനെ കാണാൻ അവടെ വീട്ടിച്ചെല്ലുന്ന ചടങ് നടക്കുന്നത്. കാണാൻ കൊള്ളാവുന്നതും നല്ല സ്ഥാവരജംഗമങ്ങളുമൊക്കെ ഉള്ള കുടുമ്പമാണേൽ ഷിഫ്റ്റ് സമ്പ്രദായത്തിൽ രാവിലേം ഉച്ചക്കും വൈകിട്ടും ഒക്കെ ആയിട്ടാരിക്കും സ്ലോട്ട് അലോട്ട് ചെയ്തിട്ടുണ്ടാവുക.

വീട്ടീന്നിറങ്ങുമ്പോ വീട്ടിലുള്ള ആരേലും പെണ്ണിനെ ശരിക്കും നോക്കിക്കോണം, തിരിച്ചു വന്നിട്ട് കണ്ടില്ല ചോദിച്ചില്ല എന്നൊന്നും പറഞ്ഞേക്കല്ല് എന്ന ക്ളീഷേ ഡയലോഗ് പറയും. അത് കേട്ട് അവിടുള്ളവരൊക്കെ ഇതികർത്തവ്യമൂഢരായി ആഹഹാ എന്ന് ചിരിക്കും, കാര്യമാക്കേണ്ടതില്ല.


നമ്മടെ വീട്ടിലെ കാറ് പഴേതോ പൊളിഞ്ഞതോ ആണേൽ ആർടെയേലും വൃത്തിയും മെനയുമുള്ള ഒരു സെഡാൻ ടൈപ്പ് കാറ് ഒപ്പിക്കണം. ഹാച്ചബാക്ക് ബെൻസിൽ കുറഞ്ഞതാണേൽ അവോയിഡ് ചെയ്യാവുന്നതാണ്.


നമ്മള് കാറിന്റെ മുന്നിലിരിക്കും. കൂട്ടുകാരൻ വണ്ടിയോടിക്കും. അളിയൻ പിന്നിലിരിക്കും. പെണ്ണിൻ്റെ വീട് കുറച്ചു ദൂരെയാണേൽ അത് വരെ അളിയന്റെ അളിഞ്ഞ വൈവാഹിക കോമഡികൾ സഹിക്കേണ്ടി വരും. വീട്ടുമുറ്റത്തേക്ക് കാറ് കേറാൻ റോഡില്ലെൽ നമ്മളീ എടുത്ത എഫർട്ട് മൊത്തം വേസ്റ്റാണ്.


നമ്മളെ കാത്തു അവടെ വീട്ടുകാര് ഉമ്മറത്ത് ഇരിപ്പുണ്ടാവും. കാറീന്ന് കൂട്ടുകാരനും അളിയനും ഇറങ്ങും. നമ്മക്കിറങ്ങാൻ ഡോറു അളിയൻ തുറന്നു തരും എന്ന് കരുതി അതിനകത്തിരിക്കരുത്. നമ്മള് തന്നെ തുറന്ന് പുറത്തിറങ്ങണം. അളിയൻ പ്രോബബ്ലി മുണ്ട് മടക്കികുത്താനെന്ന വ്യാജേന പറമ്പിലെ തെങ്ങ് പ്ലാവ് കവുങ്ങ് തുടങ്ങിയ മരങ്ങളുടെ എണ്ണമെടുക്കുന്ന തിരക്കിലാരിക്കും.


വീടിനകത്തേക്ക് കേറുന്നു. സിറ്റുവേഷൻ ലൈറ്റാക്കാൻ വേണ്ടി പെണ്ണിൻ്റെ അച്ഛനോ ആങ്ങളയോ വീട് കണ്ടുപിടിക്കാൻ ബുദ്ധിമുട്ടിയോ എന്ന ചോദ്യം ചോദിക്കും. മെയിൻ റോഡിന്റെ സൈഡിലുള്ള വീടാണെലും ഇത് പ്രതീക്ഷിക്കാവുന്നതാണ്. ഇതിനുത്തരം നൽകുമ്പോ ആ വീട്ടിലെ ഒട്ടുമിക്ക സ്ത്രീകളും നിങ്ങടെ മുഖത്തേക്ക് തന്നെ നോക്കിക്കൊണ്ടിരിക്കും. പതറരുത്.


സോഷ്യൽ ഒബ്ലിഗേഷനനുസരിച്ചു പെണ്ണിൻ്റെ അനിയൻ എന്ന് തോന്നാവുന്ന വല്ലവനും അവിടുണ്ടേൽ അവനോട് പഠിക്കുവാണോ എന്ന് ചുമ്മാ ചോദിക്കാവുന്നതാണ്. വേറൊരു കാര്യം ശ്രദ്ധിക്കാനുള്ളത് കൂടെ വരുന്ന കൂട്ടുകാരന് നിങ്ങടെ അത്ര ഗ്ളാമർ ഉണ്ടാവാൻ പാടില്ല. നിങ്ങടെ ഫ്രണ്ട് സർക്കിളിൽ നിങ്ങളാണ് മരയോന്തിനെ പോലിരിക്കുന്നതങ്കി ഇത്തരം അവസരങ്ങളിൽ പുറമെന്ന് ആരെയേലും ഔട്ട് സോഴ്സ് ചെയ്യുന്നതും ബുദ്ധിയാണ്.


അളിയൻ ചുമ്മാ നമ്മടെ ഫാമിലിയും ഇവരുടെ ഫാമിലിയും തമ്മിലുള്ള ലിങ്ക് ഓഫ് ദി ലിങ്ക് കണ്ടെത്താൻ അവരെ അറിയുമോഇവരെ അറിയുമോ എന്നൊക്കെ ചോദിക്കും. ആ സമയത്തു നമുക്ക് വേണേൽ കൂടെ വന്ന കൂട്ടുകാരൻ തെണ്ടിയോട് റാൻഡം ആയിട്ടുള്ള വല്ലോം സീരിയസ് ഭാവത്തിൽ പറയാവുന്നതാണ്.


ചായയുമായി പെണ്ണ് വരും. ചൂട് ചായ ഊതിക്കുടിക്കുന്ന ശീലമുണ്ടെൽ സൂക്ഷിക്കണം. വെപ്രാളം കാരണം സ്പീഡിൽ ഊതിയാൽ ചൂട് ചായ തെറിച്ചു മൂക്ക് വരെ പൊള്ളും. കടിച്ചാൽ ശബ്ദം വരാത്ത എന്തേലും പലഹാരം ടേബിളിലുണ്ടോ എന്ന് ഒളികണ്ണിട്ട് നോക്കണം. ഉണ്ടേൽ അതെടുക്കാം. ഇല്ലേൽ എടുക്കല്ല്.


പെണ്ണിനോട് സംസാരിക്കാൻ മുകളിലെ ബാൽക്കണിയാണ് ബെസ്റ്റ്. ബാൽക്കണിയില്ലാത്ത വീടാണെൽ മുറ്റത്തിറങ്ങി സംസാരിക്കുവേം ചെയ്യാം. തെങ്ങിന്റെ ചുവട്ടിലൊക്കെ പോയി നിന്നാ പെണ്ണ് കാണല് പുലകുളി അടിയന്തിരമായി മാറാനുള്ള ചാൻസുണ്ട്. സൂക്ഷിക്കുക.


ഇപ്പൊ എന്ത് ചെയ്യുന്നു എന്ന് ആൾറെഡി അറിയാമെങ്കിലും ഇപ്പൊ എന്ത് ചെയ്യുന്നു എന്ന് ചോദിക്കണം. അവളിപ്പോ ചെയ്യുന്നതിനെ പറ്റി ജനറലായിട്ട് വല്ലോം പിടിയുണ്ടേൽ അതിപ്പിടിച്ചു എന്തേലും ചോദിക്കാവുന്നതാണ്. ഉദാ : മൈക്രോബയോളജിയാണെങ്കി അമീബയെ മൈക്രോസ്കോപ്പിലാതെ കാണാൻ പറ്റില്ലല്ലേ തുടങ്ങിയ കാര്യങ്ങൾ ചോദിക്കണം.


നമ്മളെ പറ്റി ചോദിച്ചാ ഭവ്യതയോടെ ദൈവം സഹായിച്ചു ജീവിച്ചു പോകുന്നു ലൈനിൽ ഉത്തരം നൽകണം. സെല്ഫ് പ്രൊജക്ഷൻ അരുത്. സംസാരം നിർത്തുമ്പോ എന്നാ ശരി എന്ന് പറഞ്ഞു ഒരു ചെറു ചിരിയോടെ വീടിനകത്തേക്ക് നടക്കണം. ഇങ്ങനെ നടക്കുമ്പോ പെണ്ണ് ആദ്യം വീടിനകത്തു കേറത്തക്ക രീതിയിൽ വേണം നടക്കാൻ.


ഉള്ളിലിരിക്കുന്ന ഏതേലും തെണ്ടിയുടെ വായീന്ന് എന്തേലും തറ കോമഡി ഈയവസരത്തിൽ എക്സ്പെക്റ്റ് ചെയ്യാവുന്നതാണ്.


അങ്ങനെ പെണ്ണ് കാണല് കഴിഞ്ഞു ഏകദേശം എല്ലാം സെറ്റായാൽ അവളുമായി ഫോൺ സംഭാഷണങ്ങൾ ആരംഭിക്കാം. തുടക്കത്തിൽ നിങ്ങടെ ഡെയ്‌ലി റുട്ടീനുകളെ കുറിച്ച് പറഞ്ഞു വേണം തുടങ്ങാൻ. സിനിമാ, ശാസ്ത്രരംഗത്തെ പുതിയ വിശേഷങ്ങളൊക്കെ ഇടയ്ക്ക് പുട്ടിന് പീര പോലെ പറയാവുന്നതാണ്.


വീകെന്റിലുള്ള നേരിട്ടുള്ള കാഴ്ചകൾ, ബീച്ചിലെ അസ്തമയം ഇതൊക്കെ ആദർവൈസ് ബ്ലാൻഡ് ആയ അറേഞ്ച്ഡ് മാരിയേജിന് കുറച്ചു ഒരിത് തരും. ഒരിക്കലും നിങ്ങളെ പറ്റിയുള്ള ഒരു ഫുൾ പിക്ച്ചർ അവക്ക് കിട്ടരുത്. ഒരു എലിമെൻറ് ഓഫ് സർപ്രൈസ് എപ്പഴും നല്ലതാണ്.


കല്യാണം കഴിഞ്ഞു ഉടനെ റിലേറ്റീവ്സ് തെണ്ടികളുടെ വീട്ടിലെ വിരുന്നീന്ന് രക്ഷപ്പെടാൻ കാശു ചിലവുണ്ടെലും ഏതേലും വിദേശരാജ്യത്തു ഹണിമൂണിന് പോകാവുന്നതാണ്. അവിടെ വെച്ച് മനസ്സും ശരീരവും കൈമാറുന്നതോടെ അറേഞ്ച്ഡും പ്രണയവിവാഹവും തമ്മിലുള്ള ഡിസ്റ്റിംക്ട് ലൈൻസൊക്കെ മാഞ്ഞു പൊക്കോളും.