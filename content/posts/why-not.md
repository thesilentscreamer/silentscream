---
author: "sherukkaduva"
title: "whynot"
date: "2021-02-25"
description: "romance"
categories: ["life"]
tags: ["banglore", "malayali" ,"experience", "story", "funny", "random"]
hideMeta: false
searchHidden: false
ShowBreadCrumbs: true
---
  
മെനെഞ്ഞാന്ന് ഞാനാദ്യമായി ഒരു പെണ്ണിന്റെ കൂടെ കാപ്പി കുടിക്കാൻ പോയി. ഒറ്റപ്പെട്ട ഒരു സ്ഥലത്തിരുന്ന് കാപ്പി കുടിച്ചൊണ്ടിരുന്നപ്പഴാണ്‌ എന്റെ കൂടെ കാപ്പി കുടിക്കാൻ വന്ന പെണ്ണിന്റെ സുഹ്രുത്ത്‌ അവടൊപ്പം കാപ്പി കുടിക്കാൻ വന്നൊട്ടെന്ന് ചോദിച്ച്‌ വട്സപ്‌ എന്ന ഒരു സാങ്കേതികവിദ്യ ഉപയോഗിച്ച്‌ മെസേജയച്ചത്‌. അതിനെന്താ വന്നൊട്ടെന്ന് അവളും പറഞ്ഞതനുസരിച്ച്‌ ഫ്രണ്ട്‌ വന്നു. അങ്ങനെ അവക്കും കാപ്പി വാങ്ങിക്കൊടുക്കെണ്ടി വന്നു. വന്ന ഫ്രണ്ട്‌ അവളുടെ പക്കലുള്ള വട്സപ്‌ വെച്ച്‌ അവടെ ഫ്രണ്ടിനെ കാപ്പി കുടിക്കാൻ ക്ഷണിച്ചു. അതിനെന്താ അവനും വന്നൊട്ടെന്ന് എന്റെ കൂടെ വന്ന പെണ്ണ്‌ പറഞ്ഞു. അങ്ങനെ കാപ്പിടെണ്ണം നാലായി. (ചതിക്കാത്ത ചന്തു : സത്യം പറയെടി നീയാരുടെ കൂടെ വന്നു? ദേ അവന്റെ കൂടെ. ഓഹൊ. നീയവന്റെ കൂടെ വന്നു. അവൻ ഉണ്ണിടെ കൂടെ വന്നു. ഇനി നിന്റെ കൂടെ വേരാരെലും വന്നിട്ടൊണ്ടൊ?)

അങ്ങനെ അവരു മൂന്ന് പേരും ലോകകാര്യങ്ങളെ പറ്റിയും കാപ്പിപ്പൊടിയുടെ ക്വാളിറ്റിയും അന്തരീക്ഷ ഊഷ്മാവിന്റെ ഇൻഫ്ലുവൻസിനെപറ്റിയുമൊക്കെ വാചാലരായിക്കൊണ്ടിരുന്നപ്പൊ ഞാനവിടെയുള്ള ഒരു മാഗസിനെടുത്ത്‌ മറിച്ചൊണ്ടിരുന്നു. തുടുത്ത മാറിടങ്ങളുള്ള സ്ത്രീജനങ്ങളുടെ ലാസ്യഭാവത്തിലുള്ള ചിത്രങ്ങൾ ആസ്വദിക്കവെ " നമുക്ക്‌ ഡിന്നറിന്‌ പോയാലൊ" എന്ന ചോദ്യം ചെവി തുളച്ച്‌ എന്റെ തലക്കകത്തെക്കോടി പോയി.

"വൈ നോട്ട്‌?"

അലുമിനിയം കലം കഴുത്തിൽ കുടുങ്ങിയ പട്ടിയെ പോലെ ഞാനും അവരും കൂടെ ഏതോ ബിൽഡിങ്ങിന്റെ ഏറ്റവും മേലെ ഒരു മെഴുകുതിരി കത്തിച്ച്‌ വെച്ച മേശയ്ക്ക്‌ ചുറ്റുമിരുന്ന് ഫുഡ്‌ ഓർഡർ ചെയ്തു.

"ഡു യൂ ലൈക്ക്‌ പെപ്പർ സ്പൈസ്ഡ്‌ ആന്റ്‌ റൊസ്മേരി ചിക്കൻ?"

"വൈ നോട്ട്‌".

ഇവന്മാരു പിന്നെം സാഹിത്യം, സിനിമ , സിൽക്ക്‌ സ്മിത എന്നീ വിഷയങ്ങളപഗ്രഥിച്ചൊണ്ടിരുന്നു. ഇടയ്ക്ക്‌ വെച്ച്‌ ക്വിന്റിൻ ടാറന്റിനൊ, ഗയ്‌ റിച്ചി , ഐവി ശശി, അനുബന്ധം, ഇന്റർസ്റ്റെല്ലാർ ഇതൊക്കെ കടന്ന് വന്നൊണ്ടിരുന്നു. ഫോർക്ക്‌ വെച്ച്‌ കുത്തികഴപ്പ്‌ സോറി കുത്തിക്കഴിക്കാനുള്ള തത്രപ്പാടിലാരുന്ന ഞാനിതിനൊന്നും ചെവി കൊടുത്തില്ല.

" ഞാനൊരു എസ്പ്രെസ്സൊ ഓർഡർ ചെയ്യട്ടെ? എന്നാ എനിക്കൊരു ഫ്രാപ്പെ, ഡാ നിനക്കെന്തെലും വേണൊ? യ എ ഫ്രാപ്പെ ഫോ മീ റ്റൂ. വാട്ടെബൗട്ട്‌ യു? എ ഫ്രാപ്പെ?"

"വൈ നോട്ട്‌?"

അവസാനം ബില്ല് വന്നപ്പൊ അവളെന്നോട്‌ " ഐ വിൽ പേ"

"വൈ നോട്ട്‌?"

അപ്പഴത്തെ ആ മുഖഭാവത്തിന്ന് ഇനിയിവിളെന്നെ കാപ്പി കുടിക്കാൻ വിളിച്ച്‌ ബുദ്ധിമുട്ടിക്കില്ലെന്ന് ഉറപ്പാരുന്നു.
