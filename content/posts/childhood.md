---
author: "sherukkaduva"
title: "childhood memories"
date: "2021-02-25"
description: "excerpts from personal diary"
categories: ["life"]
tags: ["diary", "malayali" ,"childhood", "story", "philosophy", "random"]
hideMeta: false
searchHidden: false
ShowBreadCrumbs: true
---
  
മാനേജീരിയൽ സ്‌കില്ലും പീപ്പിൾ ഹാൻഡ്ലിങ്മൊക്കെ പഠിക്കാൻ ദി ടൊയോട്ട വേ എടുത്തു വെച്ച് വായിച്ചു കഴിഞ്ഞതിന് ശേഷം ആദ്യം മനസിലേക്ക് വന്നത് ടൊയോട്ട കാറോ മൂക്ക് പമ്മിയ ജപ്പാന്കാരോ താടിക്ക് കൈ കൊടുത്തിരിക്കുന്ന അമേരിക്കൻ കമ്പനി എക്സിക്യൂട്ടീവ്സോ അല്ല - ഞങ്ങടെ നാട്ടിൽ പണ്ട് കാലത്തുണ്ടായിരുന്ന ഓറഞ്ച് സിപ്പ്അപ്പാണ്.


വേനലാവുമ്പോൾ വറ്റുന്ന വയലിലെ പുല്ലൊക്കെ പറിച്ചു മാറ്റി ക്രിക്കറ്റ് പിച്ചിടും. ശീമക്കൊന്നയുടെ വിക്കറ്റും കാശുള്ള വീട്ടിലെ കളിക്കാനൊട്ടുമറിയാത്ത ഏതേലും പയ്യനെ മണിയടിച്ചു അവനു പിറന്നാളിന് കിട്ടിയ ബാറ്റും ഒപ്പിച്ചു ബാറ്റുമെടുത്തിറങ്ങും. കളിക്കിടയിൽ ആദ്യ ബോളിൽ തന്നെ ഔട്ടായാലും സന്തോഷം തന്നെ. റോഡിന്റെ അങ്ങേ സൈഡിലുള്ള കടയിൽ ചെന്ന് ഒരു രൂപക്ക് ഓറഞ്ച് കളർ സിപ്പപ്പ് വാങ്ങി പനയോല വെച്ച് മറച്ച ഡഗൗട്ടിലിരുന്ന് സിപ്പപ്പും ഈമ്പി കളി കണ്ടോണ്ടിരിക്കും. വേനല് കടുക്കും തോറും കഴിക്കുന്ന സിപ്പപ്പിന്റെ എണ്ണം കൂടും. അങ്ങനെയാണ് സിപ്പപ്പിന് ഈയിടെയായി മധുരം കുറവാണ് എന്ന് തോന്നിയത്.


ഈമ്പിക്കഴിഞ്ഞ സിപ്പപ്പ് കവറു വായിലിട്ട് കടിച്ചു വലിച്ചു കാ മണിക്കൂറെങ്കിലും കഴിഞ്ഞേ വലിച്ചെറിയാൻ പാടുള്ളു എന്ന നിര്ബന്ധമുള്ളതോണ്ട് ഏതോ ഒരു ദിവസം ചുമ്മാ കവറെടുത്തു പിടിച്ചപ്പോഴാണ് സിപ്പപ്പ് കമ്പനിയുടെ നമ്പര് പ്രിന്റ് ചെയ്തത് കണ്ടത്. കോയിൻ ബോക്സ് ഫോണിന്ന് അടുത്ത സിപ്പപ്പിന്റെ കാശിന് കസ്റ്റമർ കെയറിലേക്ക് വിളിച്ചു. കോൾ വിളിച്ച ഞാനും കോൾ എടുത്തവനും ഒരേ ലെവൽ എക്സൈറ്റ്മെന്റ് ആയിരുന്നെന്ന് തോന്നുന്നു. സിപ്പപ്പിന് മധുരം കുറവാണെന്ന് പറയാൻ വിളിച്ചതാണ് എന്ന് പറഞ്ഞപ്പോ ഏതാണ് ഏരിയ എന്നൊക്കെ ചോദിച്ചു മനസിലാക്കി അടുത്ത ബാച്ചിൽ ശരിയാക്കാം എന്ന് പറഞ്ഞു് തീരും മുൻപ് കാശു തീർന്ന് കോൾ കട്ടായി. വിഷുവായത് കൊണ്ട് അമ്മവീട്ടിൽ പോവാനുള്ളത് കൊണ്ട് അടുത്ത ഒരാഴ്ച സ്ഥലത്തില്ലായിരുന്നു. പടക്കം പൊട്ടിക്കുന്ന തിരക്കിൽ സിപ്പപ്പിന്റെ മധുരമോ ഫോണോ ഒന്നും ഓര്മ വന്നില്ല. തിരിച്ചു നാട്ടിലെത്തി പഴയ പോലെ കച്ചറയുണ്ടാക്കി ബാറ്റിങിനിറങ്ങി ഫസ്റ്റ് ബോളിൽ ഔട്ടായി കടയിലോട്ട് ഓടിചെന്നപ്പഴാണ് കടക്കാരൻ പറഞ്ഞത് - മധുരം കുറവാണ് എന്ന് പറഞ്ഞു വിളിച്ചെന്ന് കേട്ട് സിപ്പപ്പ് കമ്പനി മുതലാളി ( ഒറ്റമുറി കടയെങ്ങാണ്ടാണ് ) ഡെലിവറിക്ക് വന്നപ്പോൾ ഇപ്രാവശ്യത്തെ സിപ്പപ്പ് എങ്ങനെയുണ്ടെന്ന് പറയാൻ ഏൽപ്പിച്ചിട്ടുണ്ടെന്ന് പറഞ്ഞത്. പ്രതീക്ഷിച്ചത് പോലെ തന്നെ മധുരം കറക്ട് ലെവലിലേക്ക് തിരിച്ചെത്തിയിരുന്നു. എല്ലാം ശരിയായെന്ന് പറയാൻ ഫോൺ വിളിച്ചപ്പോൾ എന്തോ പിന്നെ പുള്ളിയെ കിട്ടിയില്ല. പിന്നീടെന്തോ വന്ന് ആ സിപ്പപ്പ് നിന്ന് പോയി. പകരം രണ്ട് രൂപയ്ക്ക് മിൽമ സിപ്പപ്പ് വന്നു. അന്ന് തൊട്ടിന്നു വരെ സിപ്പപ്പ് എന്ന സംഗതി കഴിക്കാൻ തോന്നിയിട്ടില്ല.


പറഞ്ഞു വരുന്നത് സിപ്പപ്പ് പോലെയുള്ള ട്രിവിയൽ ആയൊരു പ്രോഡക്ടിന്റെ പുറത്തു കസ്റ്റമർ കെയർ നമ്പർ വെക്കാനും, വെച്ച നമ്പറിൽ വിളിച്ച ഒരു ചെറിയ പയ്യൻ മധുരം കുറവാണ് എന്ന് പരാതി പറഞ്ഞത് ഫോളോ അപ്പ് ചെയ്ത് അത് ക്ലിയറാക്കുക മാത്രമല്ല ഡെലിവെറിക്ക് നേരിട്ട് വന്ന് കടക്കാരനോട് ഇത്തവണ തന്റെ സിപ്പപ്പ് എങ്ങനെയുണ്ടെന്ന് ചോദിച്ചു വിവരം പറയണമെന്ന് പറഞ്ഞ അങ്ങേര് ദി ടൊയോട്ട വേ വായിച്ചു കാണുവോ? ടൊയോട്ട എന്ന പേര് തന്നെ കേട്ടിട്ടുണ്ടോ എന്നുറപ്പില്ല. എന്തായാലും പുള്ളി സിപ്പപ്പ് നിർത്തി വേറെന്തോ ബിസിനസ് തുടങ്ങിയെന്നും അത് വിജയിച്ചു കാശുകാരനായി എവിടേലും ഇപ്പൊ ജീവിക്കുന്നുണ്ടെന്നും കരുതുന്നു.
