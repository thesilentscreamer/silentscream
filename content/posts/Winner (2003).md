---
author: "sherukkaduva"
title: "Winner movie review"
date: "2021-03-01"
description: "movie review"
categories: ["review"]
tags: ["tamil", "malayali" ,"movie", "story", "funny", "review"]
hideMeta: false
searchHidden: false
ShowBreadCrumbs: true
---
 
വിന്നർ 

സുന്ദർ സി സംവിധാനം ചെയ്ത് പ്രശാന്തും റിയാസ് ഖാനും പിന്നെ അക്കാലത്തെ തമിഴ് സിനിമകളിൽ പുട്ടിന്  പീര എന്ന കണക്കിനുണ്ടായിരുന്ന വടിവേലുവും നടിച്ച പടം. പ്രിവിലേജ്ഡ് അച്ഛനും അമ്മയ്ക്കും ജനിച്ച ശക്തിയാണ് സിനിമയിലെ നായകൻ. ജനിച്ചയുടനെ ഇവൻ  വളർന്നു വലുതാകുമ്പോ പത്തറുപത് പേരെയൊക്കെ ഒറ്റനിൽപ്പിന് തല്ലി നിലംപരിശാക്കും എന്ന് അച്ഛന് തോന്നിയത് കൊണ്ടാണ് മകന് ശക്തി എന്ന പേരിടാൻ കാരണം. നാട്ടിലെ തോന്നിവാസം സഹിക്കവയ്യാതെ ശക്തിയെ പ്രിവിലേജ്ഡ് ഡാഡ് ആൻഡ് മം ഗ്രാൻഡ് പാരൻസിന്റെ അടുത്തേക്ക് പാർസൽ ചെയ്യുന്നു. ഗ്രാൻഡ് പാരൻസ് ഏതോ ഓണംകേറാമൂല തമിഴ് ഗ്രാമത്തിലെ പാവങ്ങളെ പറ്റിച്ചു ജീവിക്കുന്ന അപ്പാവികളാണ്. വടിവേലു ആണ്  ആ നാട്ടിലെ മെയിൻ തല്ലുകൊള്ളി. വടിവേലുവിന്റെ ഇടതും വലതുമായി കിട്ടുന്ന അടി ഷെയർ ചെയ്യാൻ രണ്ടു മൂന്ന് പേര് വേറെയുമുണ്ട്. 

നാട്ടിലെ വേറൊരു പ്രമാണിയാണ് റിയാസ് ഖാൻ. റിയാസ് ഖാന്റെ വീട്ടിലെ ആരുടെയോ കല്യാണത്തിന് അങ്ങേരുടെ മുറപ്പെണ്ണ് കല്യാണം കൂടാൻ വരുന്നതാണ് കഥയിലെ ടേണിങ് പോയന്റ്. നഗരത്തിലെ അലമ്പിന് ഗുഡ്ബൈ പറഞ്ഞു ഗ്രാമത്തിലെത്തിയ  ശക്തി ഈ മുറപ്പെണ്ണിനെ പ്രേമിക്കുന്നു. പ്രേമത്തിലുടനീളം വടിവേലു ഇടയ്ക്ക് കേറി കോമഡി പറയുന്നു, തല്ലു വാങ്ങുന്നു, ഡോർ മാറ്റിൽ ചവിട്ടി വഴുക്കി വീഴുന്നു, ചാണകക്കുഴിയിൽ വീഴുന്നു - ആകെ മൊത്തം ഫിലിം ഫെസ്റ്റിവലിന് തൊട്ട് മുൻപ് തോൾസഞ്ചി കടയിൽ കേറിയ ഫീൽ. 

ആദ്യമൊക്കെ ഉടക്കി നിന്ന മുറപ്പെണ്ണ്, റിയാസ് ഖാനെ വിട്ട് ശക്തിയെ പ്രേമിക്കുന്നു. ഇതറിഞ്ഞ അവളുടെ പണക്കാരായ പ്രിവിലേജ്ഡ് ഡാഡ് ( തിരക്കഥാകൃത്തു നായികയുടെ അമ്മയെ ചെറുപ്പത്തിൽ തന്നെ ഡെഡ് ആക്കിയത് കാരണം സെന്റിക്ക് സംവിധായകന് അധികം സ്‌പേസ് കിട്ടിയിട്ടില്ല.) അവളേം കൊണ്ട് നാട്ടിലേക്ക് പോകുന്നു. റിയാസ് ഖാനെ പോലെ തന്നെ വേറൊരു നാട്ടിലെ പ്രമാണിയാണ് അങ്ങേരു. കണ്ടമാനം മഹീന്ദ്ര ജീപ്പും (സുമോ ഏതോ വിജയ് പടത്തിന്റെ ഷൂട്ടിങ്ങിനു കൊണ്ട് പോയത് കൊണ്ട് പ്രൊഡക്ഷൻ കൺട്രോളർക്ക് ജീപ്പിൽ ഒതുക്കേണ്ടി വന്നു )  തോക്കും വടിവാളും ഒക്കെ കൈമുതലായിട്ടുള്ള വളരെ മാന്യമായ ഒരു കുടുമ്പം. 

ശക്തി കാമുകിയെ രക്ഷിക്കാൻ അങ്ങോട്ട് പോകുന്നു. കൂടെ വടിവേലുവും പോകുന്നു. ട്രെയിൻ ഇറങ്ങി ആദ്യം കാണുന്നത് തൻറെ ഫ്യുച്ചർ ഫാദർ ഇൻ ലാ ഏതോ ഒരുത്തന്റെ കൈ വെട്ടുന്നതാണ്‌. നായകന്റെ ദൗത്യം എത്രത്തോളം ദുഷ്കരം ആണെന്ന് നമ്മളെ മനസിലാക്കിക്കുകയാണ് സംവിധായകന്റെ ലക്‌ഷ്യം. എങ്ങനെയോ പെണ്ണിനെ പൂട്ടിയിട്ട മുറിയിൽ ശക്തി കേറുന്നു. ഈശ്വരാ ഈ മൈരനെ ഇപ്പോ ഗുണ്ടകള് പിടിച്ചു പീസ് പീസാക്കുമല്ലോ എന്ന് കരുതി നഖം കടിച്ചിരിക്കുമ്പോൾ അറ്റ്മോസ്ഫിയർ ഒന്ന് ലൈറ്റൻ ചെയ്യാൻ ഒരു പാട്ട് വരും. നായിക ഏതാണ്ടൊക്കെയോ തുണി ചുറ്റി നായകനെ സെഡ്യൂസ് ചെയ്യുന്നതാണ് ഇതിവൃത്തം. ഇതിനിടക്ക് വടിവേലുവിന് എവിടുന്നൊക്കെയോ തല്ലു കിട്ടുന്നുണ്ട്. 

തന്റെ മകൻ അത്യാപത്തിൽ പെട്ടതറിഞ്ഞു  നായകന്റെ പ്രിവിലേജ്ഡ് അച്ഛനമ്മമാർ നായകനും നായികയും ഹൈഡ് ചെയ്തിരിക്കുന്ന വീട്ടിൽ വരുന്നു. മക്കൾക്കിഷ്ടമാണെങ്കിൽ നമുക്കിതങ് നടത്തി കൊടുത്തൂടെ.. ഞങ്ങക്കും കാശും അന്തസ്സുമുണ്ട് എന്നൊക്കെയുള്ള ചീഞ്ഞ കമ്പാരിസൺ ഒക്കെ ഇറക്കുന്നു. കൂടി നിന്ന ഗുണ്ടകളിൽ ആരോ ഒരാൾ അങ്ങേരുടെ പെരടിയടിച്ചു തിരിക്കുന്നു. വാഴ വെട്ടിയിട്ടത് പോലെ ഡാഡ് താഴെ. മം ആകെ മൊത്തം ടെൻസ്ഡ് ആയി നിൽക്കുന്നു. ഇത് കണ്ട ശക്തി പെണ്ണിനേം കൊണ്ട് പുറത്തിറങ്ങുന്നു. തല്ലി തീർക്കാം എന്ന് പറയുന്നു. ഡാഡ് ആൻഡ് മം പിന്നിലോട്ട് വലിയുന്നു. തല്ലു തുടങ്ങുന്നു. 

നായകന്റെ ഓരോ ഇടിക്കും സ്‌പേസ് ടൈം ഫാബ്രിക്കിൽ റിപ്പിൾസ് ഉണ്ടാകുന്ന എഫക്ട് കൊടുക്കാൻ എഡിറ്ററു പ്രത്യേകം ശ്രദ്ധിച്ചിട്ടുണ്ട്. ഗുണ്ടകള് ആപ്പിൾ മരത്തിന്റെ ചുവട്ടിലിരുന്ന ന്യൂട്ടന്റെ തന്തയ്ക്കും തള്ളയ്ക്കും മുത്തിക്കും ഒക്കെ വിളിച്ചോണ്ട് പറമ്പിന്റെ എല്ലാ മൂലയിലും വന്നു വീഴുന്നു. തല്ലിനിടയിൽ വിളിച്ച ടീ ബ്രേക്കിനിടയിൽ ശക്തി പെണ്ണിനേം കൂട്ടി ഒരു യമഹ ആർഎക്സ് ഹൺഡ്രഡിൽ കേറി രക്ഷപ്പെടുന്നു. ഒരു പതിനഞ്ച് മിനിറ്റ് പിന്നെ വീലി, സ്കിഡ്‌ഡിങ് ഇതൊക്കെയാണ്.  ബൈക്ക് എങ്ങനെയൊക്കെ ഓടിച്ചാലും താഴെ പോകാതെ നായിക നായകനോട് ചേർന്നിരിക്കുന്നത് കണ്ടാൽ ഫെവിക്കോളിന്റെ പരസ്യം പോലെ തോന്നിക്കും. പക്ഷെ അത് സ്നേഹത്തിന്റെ കെട്ടുറപ്പാണ്. 

അന്നാട്ടിലെ സകല ഗുണ്ടകളെയും തല്ലി ഒരു സൈഡാക്കി നായകനും നായികയും ഓടി ഒരു ട്രെയിനകത്തു കേറുന്നു. നായകന്റെ അച്ഛനും അമ്മയും വടിവേലുവും ആൾറെഡി ആ ട്രയിനിലുണ്ട് . ദേ സീറ്റ് ഇവിടെയാണ് മക്കളെ എന്ന് തല പുറത്തിട്ട് വിളിച്ചാണ് ഇവരെ കേറ്റുന്നത്. അറിയാതെയെങ്ങാൻ ജനറൽ കംപാർട്ട്‌മെന്റിൽ കേറിയാൽ നായകൻ തന്റെ അച്ഛനമ്മമാരെ മീറ്റ് ചെയ്യാൻ അടുത്ത സ്റ്റേഷനിൽ ഇറങ്ങി മാറിക്കേറണം. ക്ളൈമാക്സ് പിന്നേം നീണ്ടു പോകും. അതോർത്താണ് തല പുറത്തേക്കിടുന്ന റിസ്ക് എടുക്കുന്നത്. 

നായികയുടെ ഡാഡ് ഓടി വന്നു തന്റെ മകളെ തട്ടിക്കൊണ്ട് പോകുന്ന സീൻ കാണുന്നു. റിയാസ് ഖാൻ അങ്ങേരോട് പോയി മാമാ എന്നെങ്ങാൻ പറയുന്നുണ്ട്. മാമൻ ഒരു ചിരിയോടെ - ഉശിരുള്ള ആൺകുട്ടിയാണ്, കൊണ്ട് പോകട്ടെ എന്ന് പറയുന്നു. റിയാസ് ഖാൻ ഹാപ്പി, അവളുടെ ഡാഡ് ഹാപ്പി, വടിവേലു ഹാപ്പി , നായകൻ ഹാപ്പി, നായിക ഹാപ്പി, നായകന്റെ അച്ഛനും അമ്മയും ഹാപ്പി, പടം കഴിഞ്ഞു കിട്ടിയതിൽ നമ്മളും ഹാപ്പി. 
